**ОБЩИ УСЛОВИЯ ЗА ИЗПОЛЗВАНЕ НА СОФТУЕРНОТО ПРИЛОЖЕНИЕ ContextOps AI**

Общи условия за използване на софтуерно приложение **ContextOps AI**, разработено от „Ар Енд Ди Солюшънс“ ООД, регистрирано в Търговския регистър към Агенцията по вписванията с ЕИК 203244195, със седалище и адрес на управление: ул. Атанас Дуков № 1, ет. 6, EN Building, 1407 София, България, наричано по-долу "Дружеството".

**I. ПРЕДМЕТ**

Настоящите Общи условия уреждат реда и условията за достъп и използване на самостоятелното десктоп приложение с вградена Legal AI функционалност (наричано по-долу "Приложението"), разработено и собственост на Дружеството. Приложението предоставя автоматизирани услуги чрез изкуствен интелект, включително, но не само: автоматичен, в това число сравнителен, анализ на документи, генериране на договори, искови молби, предоставяне на правни становища и други правни функционалности.

**II. ДОСТЪП И РЕГИСТРАЦИЯ**

**2.1. Условия за регистрация**

2.1.1. За да получи достъп до функционалностите на Приложението, всеки потребител следва да създаде потребителски профил чрез предоставяне на валидни данни за идентификация, включително, но не само: имена и електронна поща, в регистрационната форма на Приложението.

2.1.2. При регистрация, потребителят се съгласява с настоящите Общи условия, както и с Политиката за поверителност, които представляват договор между него и Дружеството.

**2.2. Автентикация и сигурност**

2.2.1. Достъпът до профила на потребителя се осъществява чрез въвеждане на потребителско име (електронна поща) и парола, избрани от него при регистрация.  
2.2.2. Потребителят носи пълна отговорност за сигурността и поверителността на своите идентификационни данни и е длъжен да не ги предоставя на трети лица.  
2.2.3. При съмнение за неоторизиран достъп, загуба на контрол върху профила или злоупотреба, потребителят е длъжен незабавно да уведоми Дружеството, което има право да блокира достъпа до засегнатия профил до изясняване на случая.

2.2.4. Дружеството не носи отговорност за вреди, причинени от неправомерно използване на потребителски профил, когато то не е било уведомено своевременно.

**2.3. Безплатен пробен период и преминаване към платена услуга**

2.3.1. Всеки новорегистриран потребител има право да използва Приложението безплатно за срок от един (1) календарен месец, считано от датата на създаване на профила (активация на достъпа).

2.3.2. В рамките на този пробен период потребителят получава пълен или частичен достъп до функционалностите на Приложението, съгласно условията, публикувани на официалната уебстраница на Дружеството или в потребителския интерфейс на Приложението.  
2.3.3. Преди изтичане на пробния период, потребителят ще бъде уведомен по електронен път и/или чрез известие в интерфейса на Приложението за необходимостта от избор на абонаментен план и заплащане на съответната такса, за да продължи да използва услугата.  
2.3.4. При непредприемане на действия от страна на потребителя след изтичане на пробния период, достъпът до Приложението ще бъде автоматично ограничен или преустановен, докато не бъде извършено заплащане по избрания ценови план.  
2.3.5. Актуалните ценови планове, включително функционалности и срокове, са достъпни на <https://app.contextops.ai/> и могат да бъдат променяни по преценка на Дружеството с предварително уведомление към потребителите.

**2.4. Право на отказ**

2.4.1. При наличие на безплатен достъп и липса на фактическо заплащане в рамките на пробния период, потребителят има възможност по всяко време да прекрати използването на Приложението чрез изтриване на своя профил или подаване на писмено искане за прекратяване до Дружеството.

**III. ХАРАКТЕР И ОГРАНИЧЕНИЯ НА УСЛУГАТА**

**3.1. Автоматизиран характер на функционалностите**

3.1.1. Приложението е технологичен инструмент, базиран изцяло на алгоритми с изкуствен интелект (AI), който осигурява автоматизирана обработка, генериране и представяне на текстово съдържание с правна насоченост.

3.1.2. Всички функционалности в рамките на Приложението се осъществяват без участие на квалифицирано юридическо лице (напр. адвокат) или друг служител на Дружеството, освен ако изрично не е посочено друго.

3.1.3. Потребителят следва да бъде наясно, че съдържанието, генерирано от системата, се основава на предварително обучени езикови модели и не представлява резултат от индивидуална правна преценка или анализ, съобразен с конкретни факти и обстоятелства.

**3.2. Отграничаване от правна помощ по смисъла на закона**

3.2.1. Приложението не предоставя правни услуги по смисъла на чл. 24 и чл. 25 от Закона за адвокатурата, нито замества дейността на адвокат или адвокатско дружество.  
3.2.2. Целта на Приложението е да подпомага потребителите чрез предоставяне на обща правна информация, автоматично генерирани правни документи и структурирани предложения, които не представляват индивидуална правна консултация.  
3.2.3. С използването на Приложението потребителят изрично потвърждава, че е професионалист и разбира, че функционалностите му не могат и не следва да се тълкуват като адвокатски съвет, адвокатска защита, процесуално представителство или друга дейност, подлежаща на правна регулация.

**3.3. Информационен и подпомагащ характер на съдържанието**

3.3.1. Информацията, генерирана от Приложението, е ориентирана към подпомагане на процеса на вземане на решения, но не следва да се използва като единствено или окончателно основание за предприемане на правни действия.  
3.3.2. Дружеството настоятелно препоръчва на потребителите да извършват собствена правна проверка и професионален анализ преди прилагане на каквато и да е информация или документ, генериран чрез Приложението.

3.3.3. Приложението не гарантира точност, изчерпателност или актуалност на предоставеното съдържание, като потребителят носи пълна отговорност за последващото му използване в своята практика или спрямо клиенти.

**3.4. Професионална отговорност и освобождаване от такава**

3.4.1. Дружеството не носи отговорност за вреди от какъвто и да е характер, включително преки, косвени или последващи, произтичащи от използването на Приложението, невъзможност за използването му, както и от разчитането на съдържание, предоставено чрез него.  
3.4.2. Потребителят изрично се съгласява, че носи отговорност за всяко свое действие или бездействие, извършено въз основа на информация, генерирана от Приложението, и освобождава Дружеството от всякакви претенции, произтичащи от използването на софтуера като източник на правна информация.

**IV. ОГРАНИЧЕНИЯ И ОТГОВОРНОСТ**

**4.1. Ограничение на отговорност**

4.1.1. Дружеството не носи отговорност за преки, косвени, случайни, последващи, особени или наказателни вреди, включително, но не само: загуби на данни, пропуснати ползи, прекъсване на дейност, репутационни щети или загуба на клиенти, които са възникнали вследствие на:

- използването или невъзможността за използване на Приложението;
- разчитането на информация или съдържание, генерирано от Приложението;
- вземане на юридически, търговски, данъчни, административни или други решения, базирани на автоматично предоставена от Приложението информация.

4.1.2. Тази клауза важи независимо от това дали вредите са предвидими, дали са настъпили в резултат на нарушение на договор, непозволено увреждане, нарушена законова гаранция или друга правна теория, дори когато Дружеството е било предварително уведомено за възможността от подобни вреди.

**4.2. Липса на гаранции и правни уверения**

4.2.1. Приложението и всички негови функционалности се предоставят на потребителя „както са“ („as is“) и „в зависимост от наличността“ („as available“), без каквито и да било изрични или подразбиращи се гаранции, включително, но не само:

- гаранции за точност, пълнота, актуалност, надеждност или приложимост на генерираната информация;
- гаранции за съответствие с нормативни изисквания в конкретна правна юрисдикция;
- гаранции за пригодност за конкретна цел или ползотворност в конкретен правен казус.

4.2.2. Дружеството не гарантира, че Приложението ще бъде без грешки, непрекъснато достъпно, защитено от атаки, свободно от дефекти, бъгове, зловреден софтуер или други технологични уязвимости.

4.2.3. Съдържанието, създадено от Приложението, не може да се счита за официален правен източник, становище, тълкуване или доказателство, включително пред административни, съдебни или регулаторни органи.

**4.3. Отговорност на потребителя и приемане на риска**

4.3.1. Потребителят изрично приема и се съгласява, че използва Приложението на свой собствен риск и че сам носи отговорност за всяко решение, действие или бездействие, основано на информация, получена чрез Приложението.

4.3.2. Потребителят се задължава:

- да не използва съдържанието, генерирано от Приложението, без да извърши самостоятелна правна преценка;
- да извършва последваща проверка на всяка правна информация, преди нейното прилагане в реална правна среда или при съставяне на документи;
- да използва Приложението като подпомагащ, а не като изчерпателен или окончателен източник на правна информация или анализ.

4.4. Ограничения, произтичащи от юрисдикционни различия

4.4.1. Поради автоматичния характер на генерираната информация, е възможно определени резултати да не съответстват напълно на приложимото законодателство в различни юрисдикции, включително в Република България.

4.4.2. Потребителят носи отговорност да проверява съответствието на съдържанието с действащото право в съответната национална или международна правна среда, включително при трансгранични казуси или клиенти с чуждестранна регистрация.

**V. ИНТЕЛЕКТУАЛНА СОБСТВЕНОСТ**

**5.1. Собственост и защитени елементи**

5.1.1. Всички права на интелектуална собственост върху Приложението и неговите съставни части, включително, но не само:

- изходен и обектен код (source и object code),
- архитектурата и структурата на софтуера,
- графичен потребителски интерфейс (GUI),
- визуални елементи, дизайн, лого и търговска идентичност,
- бази данни, включително структура, индексни механизми и организиране на данни,
- автоматично генерирани шаблони, правни документи и текстови предложения,
- документация, инструкции, учебни материали, описания, включително Help-функции,
- всички текстове, изображения, анимации, аудио-визуални елементи, както и всякакво съдържание, предоставено чрез или във връзка с Приложението,

са изключителна собственост на Дружеството или са законно лицензирани за използване от него и са защитени съгласно разпоредбите на ЗАПСП, Закона за марките и географските означения, Регламент (ЕС) 2017/1001, както и съответните международни конвенции.

**5.2. Ограничения върху използването**

5.2.1. С приемането на настоящите Общи условия, Дружеството предоставя на потребителя ограничено, непрехвърлимо, неизключително и отменяемо право на достъп и използване на Приложението единствено и само за целите, изрично предвидени в тези условия и във връзка с професионалната му дейност като юрист.

5.2.2. Потребителят няма право, без предварително писмено съгласие от Дружеството:

- да копира, възпроизвежда, съхранява, преработва, адаптира, превежда или извлича код или съдържание от Приложението;
- да извършва обратно инженерство, декомпилиране, дизасемблиране или по друг начин да се опитва да получи достъп до изходния код или логиката на функциониране;
- да използва части или цялото Приложение за създаване на производни продукти, конкуриращи услуги или за комерсиални цели извън рамките на предоставения лиценз;
- да предоставя достъп на трети лица до Приложението под каквато и да е форма, включително чрез продажба, преотдаване, наем или sublicensing.

**5.3. Авторски права върху потребителско съдържание**

5.3.1. В случай че потребителят въвежда собствено съдържание в Приложението (напр. клиентски данни, текстове, документи), той декларира, че притежава необходимите права за това и не нарушава права на трети лица.

5.3.2. Потребителят предоставя на Дружеството ограничен, неизключителен лиценз за използване на това съдържание само доколкото това е необходимо за функционирането на Приложението.

**5.4. Нарушения и последици**

5.4.1. Всяко нарушение на правата на интелектуална собственост, описани в настоящия раздел, се счита за съществено нарушение на Общите условия и дава право на Дружеството незабавно да преустанови достъпа на нарушителя до Приложението, без да дължи предизвестие или обезщетение.

5.4.2. Дружеството си запазва правото да предприеме граждански, административни и/или наказателноправни действия срещу всяко лице, което наруши или съдейства за нарушаване на неговите права.

**VI. ЗАЩИТА НА ЛИЧНИТЕ ДАННИ**

6.1. Обработката на лични данни се осъществява съгласно приложимото европейско и българско законодателство, вкл. Регламент (ЕС) 2016/679 (GDPR).  
6.2. Подробна информация относно начина на обработка на лични данни се съдържа в Политиката за поверителност, достъпна на <https://app.contextops.ai/privacy>.

**VII. ПРЕКРАТЯВАНЕ НА ДОСТЪПА**

**7.1. Основания за прекратяване от страна на Дружеството**

7.1.1. Дружеството си запазва правото по свое усмотрение, без предварително уведомление и без да носи отговорност за каквито и да е вреди, да прекрати временно или окончателно достъпа на потребителя до Приложението, в случай че установи или основателно подозира:

- Нарушение на настоящите Общи условия или на друг приложим документ (напр. Политика за поверителност, Лицензионно споразумение и др.);
- Използване на Приложението в нарушение на закона, включително, но не само: предоставяне на невярна информация при регистрация, разпространение на неоторизирано съдържание, нарушаване на авторски или търговски права;
- Достъп или опит за достъп до изходния код, алгоритми или защитени елементи на Приложението, включително чрез обратно инженерство, декомпилация или хакерски практики;
- Използване на Приложението за вредоносни, заблуждаващи, измамни или манипулативни цели, включително за генериране на документи или информация, с които се нарушават правата на трети лица;
- Множествени неуспешни опити за достъп, подозрителна активност или действия, които застрашават сигурността, стабилността или целостта на Приложението;
- Споделяне на потребителския профил с трети лица, независимо дали срещу възнаграждение или не.

**7.2. Уведомяване и сътрудничество**

7.2.1. При наличие на нарушение, Дружеството може да уведоми потребителя по електронна поща и/или чрез съобщение в интерфейса на Приложението за установеното нарушение, с възможност за предоставяне на обяснение или доказателства в срок от 3 (три) работни дни.  
7.2.2. В зависимост от тежестта и характера на нарушението, Дружеството има право:

- да отправи предупреждение;
- да наложи временно ограничение на функционалности;
- да блокира достъпа до конкретен профил или IP адрес;
- да прекрати профила без право на възстановяване.

**7.3. Автоматично прекратяване при системни условия**

7.3.1. Достъпът до Приложението се прекратява автоматично в следните случаи:

- Изтичане на абонаментен период без подновяване и без заплатена такса;
- Изтриване на потребителския профил от страна на потребителя;
- Прекратяване на предоставянето на услугата по инициатива на Дружеството, при прекратяване на поддръжката или развитие на Приложението (с предварително уведомление);
- Форсмажорни обстоятелства, включително бедствия, кибератаки, законодателни промени или други събития извън контрола на Дружеството, които правят поддържането на услугата невъзможно.

**7.4. Последици от прекратяването**

7.4.1. При прекратяване на достъпа поради вина на потребителя, последният няма право на възстановяване на платени такси, нито на обезщетение, независимо от неизползвания остатъчен период от абонамента.

7.4.2. В случай че прекратяването е извършено от Дружеството без вина на потребителя, той има право да получи пропорционално възстановяване на част от платената сума, отнесено към неизползвания период.

7.4.3. След прекратяване на профила, Дружеството няма задължение да съхранява, архивира или предоставя достъп до потребителски данни, освен ако това не е изрично предвидено в Политиката за поверителност или в закона.

**7.5. Запазване на права**

7.5.1. Прекратяването на достъпа, независимо от основанието, не освобождава потребителя от отговорност за действия, извършени преди датата на прекратяване, включително за причинени вреди, нарушени права или задължения за плащане.  
7.5.2. Всички разпоредби относно отговорността, правата на интелектуална собственост, ограниченията и приложимото право продължават да действат и след прекратяване на договорните отношения между страните.

**VIII. ПРИЛОЖИМО ПРАВО И ЮРИСДИКЦИЯ**

**8.1. Приложимо право**

8.1.1. Настоящите Общи условия, включително тяхното тълкуване, прилагане, изпълнение, както и всички правоотношения, възникващи между потребителя и Дружеството във връзка с използването на Приложението, се уреждат изключително от действащото законодателство на Република България.

8.1.2. При наличие на колизия между нормите на българското и на друго приложимо право, предимство има българското законодателство, доколкото това не противоречи на императивни разпоредби на правото на Европейския съюз, приложими в конкретния случай.  
8.1.3. Потребителят се съгласява, че при използване на Приложението от друга юрисдикция, той сам носи отговорност да спазва приложимите местни закони, като използването на услугата не води до ангажиране на Дружеството с изпълнение на чуждестранни нормативни изисквания.

**8.2. Компетентен съд и разрешаване на спорове**

8.2.1. Всички спорове, възникнали във връзка с:

- действието, тълкуването, изпълнението или прекратяването на настоящите Общи условия;
- използването или невъзможността за използване на Приложението;
- права върху интелектуална собственост;
- задължения за плащане или други договорни отношения между страните,

ще бъдат отнасяни за разрешаване пред компетентния български съд съгласно разпоредбите на Гражданския процесуален кодекс на Република България (ГПК).

8.2.2. Страните изрично се съгласяват, че компетентен по споровете е съдът по седалището на Дружеството, освен ако друго не бъде изрично договорено между страните в писмена форма или не произтича от императивна законова норма.

8.2.3. При наличие на трансграничен елемент или потребители, установени в друга държава членка на ЕС, страните се съгласяват, че настоящата клауза за компетентност има приоритет по смисъла на чл. 25 от Регламент (ЕС) № 1215/2012 и се явява валидно споразумение за избор на съд.

**IX. ИЗМЕНЕНИЯ**

9.1. Дружеството си запазва правото да изменя настоящите Общи условия по всяко време, като уведомява потребителите чрез Приложението или по имейл.

9.2. Продължаването на използването след уведомление за изменения представлява съгласие с новите условия.

**Последна актуализация:** 22.05.2025